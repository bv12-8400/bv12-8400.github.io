+++
title = 'Gårdbrand 1942'
date = 1942-06-02T13:00:00+01:00
draft = false
featured_image = '/img/brand.png'
+++
#### 1942 - Tranbjerggaard ejet af gårdejer Peter Søndergaard nedbrændt

Den 2. juni 1942 var der ifølge politiets journal brand hos gårdejer Peter Søndergaard på Tranbjerggaard, som pålagdes en bøde på 20 kr. Aarhus Amtstidende skrev 3. juni 1942:

"Brændende Papir antændte Straataget.

Gaardbrand ved Ebeltoft.

Uforsigtighed med Ild blev i Gaar Aarsag til, at Gdr. Peter Søndergaards Ejendom "Tranbjerggaard" ved Ebeltoft nedbrændte til Grunden.

Ilden opstod ved 11-Tiden, da Fru Søndergaard,
der var alene hjemme, for at skabe Træk i Skorstenen stak et Stykke brændende Papir ind gennem Fyrlaagen til Skorstenen. Denne meget farlige Fremgangsmaade resulterede i, at det brændbare Papir fløj op gennem Skorstenen og faldt ned paa det straatækte Tag. Fru Søndergaard var med det samme klar over Faren og løb ud i Gaarden for at se, om Papiret
havde tændt Ild. Det havde det, og hun løb derefter ind i Huset igen for at redde Indboet. Ilden bredte sig imidlertid meget hurtigt, og da Loftet og Spærrene begyndte at falde ned,
blev det kun meget lidt Indbo, der blev reddet. I den stærke Blæst sprang Ilden hurtigt over til de øvrige Bygninger, og skønt Ebeltoft Brandvæsen hurtigt kom til Stede, var der intet at udrette. Da Gdr. Søndergaard, der havde været en Tur i Ebeltoft, kom hjem, fandt han kun en rygende Ruinhob.

Tranbjerggaarden, der fornylig var gennemrepareret og nu stod med gode Bygninger, var kun forsikret for 18,700 Kr., og Ejeren vil utvivlsomt lide Tab. Foruden Indboet brændte nogle Maskiner, men ingen Kreaturer, da alle var paa Marken.”

##### Kilde: DRÅBY OG OMEGN, 2. Bind, ISBN-13: 9788743099178